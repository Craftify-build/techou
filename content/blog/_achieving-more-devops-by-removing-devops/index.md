---
title: Achieving more DevOps by removing DevOps | Prelude
description: Sometimes ... in order to survive, you need to throw someone out of the ship.
date: '2019-11-25'
authors:
  - pun
  - boss
---

<sup style="color: grey">_\*เรื่องนี้เป็นเรื่องที่แต่งขึ้นเท่านั้น
ไม่เกี่ยวข้องกับบุคคล สมาคม หรือเหตุการณ์จริงใดๆ ทั้งสิ้น_</sup>

> _"เรามีตัวตนอยู่ทำไมวะ?"_

ในยุคที่ใครๆ ก็พูดถึง agile องค์กรต่างๆ
ต่างมีความต้องการนำแนวคิดนี้มาใช้เพราะอยากตอบสนองต่อตลาดได้อย่างรวดเร็วมากขึ้น
และมักถูกเริ่มใช้กับฝั่ง development แต่แล้ว สุดท้ายก็มักจะพบว่า
เราขยับตัวได้เร็วก็จริง แต่แค่ในกะลาของการ develop ส่วน product
ที่จะส่งไปถึงมือลูกค้านั้นก็จะไปตันอยู่ที่ IT operation

เมื่อการทำงานแยกจากกันของฝั่ง development ที่สร้าง product และฝั่ง IT operation
ที่คอยนำ product ออกสู่มือลูกค้าและดูแล production แบบที่ผ่านมา
ไม่สามารถตอบสนองการเปลี่ยนแปลงที่รวดเร็วได้ แนวคิดเพื่อรวมสองสิ่งดังกล่าว
(development และ operation) เข้าด้วยกันจึงเกิดขึ้น แนวคิดใหม่แกะกล่องนี้ค่อยๆ
แพร่กระจายจากบริษัทหนึ่งไปสู่อีกบริษัทหนึ่ง

ไม่แน่ใจว่าจะเป็นเพราะคุณค่าของมัน หรือชื่อของมันถูกพูดถึงซ้ำแล้วซ้ำเล่ากันแน่
แต่แนวคิดนี้ได้รับความสนใจไม่น้อยเลยทีเดียว
บริษัทที่ได้ยินและอยากที่จะนำแนวคิดนี้ไปใช้จึงพยายามหาทางนำสิ่งนี้ไปปรับใช้

แต่จะทำยังไงในเมื่อสิ่งนี้มันใหม่สำหรับบริษัทเราเหลือเกิน
เริ่มลองผิดลองถูกเองมันจะเสี่ยงไปหรือเปล่า
ทำยังไงถึงเราจะสามารถมั่นใจได้ว่าบริษัทจะนำแนวคิดอันสดใหม่นี้ไปใช้ได้แบบถูกต้องจริงๆ?

เราให้ใครบางคนที่เป็นผู้เชี่ยวชาญมาทำหน้าที่ตรงนี้ดีไหม?

หรือจะให้คนของบริษัทบางคนแบ่งเวลาทั้งหมดมาทำหน้าที่นี้
ศึกษาเรื่องนี้เต็มเวลาไปเลยดีกว่า?

นี่คงจะเป็นเหตุผลให้มีทีม DevOps เกิดขึ้นในหลายๆ องค์กร

และที่ที่ผมอยู่ก็อยู่ในสภาพที่ไม่ได้ต่างกันนัก...

---

> _"งานที่ต้องสร้าง instances ให้กับทีม payment เป็นยังไงบ้างหนุ่ม"_

เสียงของพี่หัวหน้าทีมในที่ทำงานของผมดังขึ้นจากข้างหลัง

"พอดีอยากเข้าใจสิ่งที่ทีมนู้นเขาต้องการมากขึ้นน่ะพี่
เมื่อกี้ก็เลยลงไปคุยมานิดหน่อย กำลังจะปั่นต่อละฮะ"
ผมตอบกลับไปอย่างรีบร้อนด้วยความหวังว่าพี่บอสจะเข้าใจ
ก่อนที่จะกลับไปนั่งจิบกาแฟแก้วโปรดและปั่นงานต่ออย่างจริงจัง

.

นี่ก็ย่างเข้าสู่เดือนที่สองแล้วในการทำงานกับทีม DevOps ในบริษัทนี้ เอาจริง ๆ นะ
ผมค่อนข้างชอบที่นี่เลยทีเดียว เรามี CI/CD pipelines
ที่เซ็ทอัพไว้เพรียบพร้อมอย่างดีเลย เราทำให้ทีมอื่น ๆ ที่รับผิดชอบการสร้าง
feature และ service สามารถเห็นผลงานของตัวเองที่เพิ่ง push changes ขึ้น source
control ไปในเวลาไม่ถึง 1 ชั่วโมงได้
และแน่นอนเราอำนวยความสะดวกพวกเขาเกี่ยวกับเรื่อง Infrastructure
ถ้าใครอยากเพิ่มหรือแก้ไขอะไรที่เกี่ยวกับ product ของพวกเขา
ก็สามารถติดต่อเข้ามาให้เราช่วยได้อยู่เสมอ เราเชื่อเหลือเกินว่าส่วนใหญ่ developer
ที่ทำงานในทีม product ก็คงไม่อยากที่จะมาปวดหัวเกี่ยวกับเรื่อง Infrastructure
นักหรอก กว่าจะมาเรียนรู้การใช้ command line และ UI ของ cloud
ก็เสียเวลาโค้ดไปกี่เดือนแล้ว ไม่ต้องพูดถึงความเสี่ยงในการทำของพังเลย
ทำอะไรพลาดทีพรุ่งนี้อาจจะปลิวเลยก็ได้ใครจะรู้ ...

> "ขึ้นแล้วพี่ ผมสร้าง instances ใหม่ตาม requirement ของทีม payment เสร้จละ
> แจ้งเขาเรียบร้อยละด้วย เดี๋ยวเขาก็คง deploy ของใหม่ขึ้นมาได้ตามปกติละฮะ"

เฮ้อ เสร็จซะที ... ผมถอนหายใจหนึ่งครั้งก่อนที่จะเก็บโน้ตบุคและขับรถกลับคอนโด

.

> "ถ้าไม่มีทีมนี้อยู่ ... ถ้าไม่มีเราที่มาทำงานไอพวก operation นี้ให้ ไอทีมอื่น
> ๆ มันจะอยู่กันยังไงวะ"

ผมถามตัวเองในใจขณะที่รถกำลังติดไฟแดงอยู่ตรงสามเสนใน ความสงสัยเล็ก ๆ
แบบนี้มักเกิดขึ้นในหัวผมบ่อยครั้ง

แต่ครั้งนี้มันรู้สึกแตกต่างออกไปอย่างบอกไม่ถูก ...
มันทำให้ผมรู้สึกว่าสิ่งที่ทำอยู่นั้นมัน

> _"ยิ่งใหญ่ ... สำคัญ ... แต่เปราะบางเหลือเกิน"_

ขณะที่กำลังเหม่อลอยอยู่กลางสี่แยกนั้นเอง

> "ตืดดดดดด..."

มือถือของผมก็ดังขึ้น

> "ไอหนุ่ม มึงแก้อะไรไปบ้างวะ อีกทีมเอางานขึ้นไม่ได้"

<p style="text-align: right">
<sub>โปรดติดตามตอนต่อไป<sub>
</p>
